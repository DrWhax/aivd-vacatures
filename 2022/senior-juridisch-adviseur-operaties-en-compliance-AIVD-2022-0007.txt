Stand­plaats Zoetermeer
Contractduur 1 jaar
Uren per week 36
Maand­salaris €3.919 - €5.825
Salaris­niveau schaal 12
Niveau Universitair oude stijl, Universitair Master, Master/doctoraal

Vakgebied Juridisch
Reageren voor 5 maart
Vacaturenummer 2022/048
Plaatsingsdatum 9 februari 2022
Dienst­verband Arbeidsovereenkomst voor bepaalde tijd met uitzicht op onbepaalde tijd

Functie­omschrijving

Zet jij graag jouw juridische kennis in om te adviseren over geheime
cyberoperaties en compliance? En durf jij deze operaties juridisch te
verantwoorden bij onafhankelijke toetsingscommissies? Dan past deze baan als
senior juridisch adviseur operaties en compliance bij jou.

Wat ga je doen?

De bevoegdheden van de Algemene Inlichtingen- en Veiligheidsdienst (AIVD) zijn
erg divers. Het belang dat wij hechten aan rechtmatige inzet van deze
inlichtingenmiddelen en aan naleving van normen en regels voor de verwerving en
verwerking van gegevens is groot. Jij adviseert hierbij over het inzetten van
diverse vormen van interceptie en het verfijnen van een stelsel voor het
beoordelen, bewaren en vernietigen van gegevens. Ook geef je advies aan de
operationele inlichtingenteams over het verstrekken van gegevens binnen en
buiten de organisatie.

Jouw focus: intern waarborgen en extern verantwoorden. Het eerste doe je door
gevraagd of op eigen initiatief collega’s te adviseren bij juridische
vraagstukken. Extern verantwoorden doe je door de AIVD voor te bereiden op
toetsing van ons werk door externe partijen. Hierbij adviseer je collega’s over
de inzet van onze bijzondere bevoegdheden in het cyberdomein, zoals
afluisteren, hacken en in het bijzonder de inzet van onderzoeksopdrachtgerichte
interceptie (OOG). Je kijkt niet alleen naar wat binnen de kaders van de wet
niet kan, maar gaat met jouw ‘can-do mentaliteit’ op zoek naar andere
(wettelijk toegestane) manieren om het onderzoeksdoel te bereiken. Met jouw
gevoel voor heldere aansturing en coördinatie zorg je voor transparante en
reproduceerbare documentatie, daarmee maak je de toetsing van onze inzet
mogelijk. Voor deze baan geldt altijd: door de grenzen te bewaken van wat moet,
wat kan en wat mag, lever je een concrete bijdrage aan een veilig en welvarend
Nederland.

Wat krijg je daarvoor terug?

Een verantwoordelijke baan waarin je de effectiviteit en legitimiteit van het
handelen van de dienst binnen de geldende regels en normen borgt. Daarnaast
krijg je unieke inzichten in onze geheime operaties en de kans om hierover met
jouw juridische achtergrond te adviseren. Je opereert op de juridische
scheidslijn van privacy en veiligheid en houdt je bezig met de vraag hoe we bij
het inzetten van inlichtingenmiddelen de juiste verantwoording afleggen zonder
ons werk en onze mensen in gevaar te brengen.

Interessant en bijzonder werk dat de nodige juridische breinbrekers oplevert.
Jouw ontwikkeling is hierbij voor ons belangrijk. Als jij jouw kennis verder
wilt uitbreiden, bijvoorbeeld op het gebied van compliance of toezicht, zullen
we je daarbij graag ondersteunen.

Gezien de aard van onze organisatie kunnen we op papier niet alles vertellen.
In een gesprek des te meer.

Functie-eisen

Je bent een juridisch professional en voelt je net zo makkelijk thuis in een
wetboek als in een adviserende en coördinerende rol. Je laat je senioriteit
niet alleen zien met ruime inhoudelijke kennis, maar ook door hoe je handelt in
uiteenlopende situaties, waarbij je grote verantwoordelijkheid durft te dragen
en niet gevoelig bent voor druk van buitenaf. Je kunt mensen overtuigen,
aansturen en stimuleren. Je werkt graag aan brede vraagstukken, maar steekt als
het zo uitkomt ook gewoon praktisch de handen uit de mouwen. Je krijgt energie
van jouw affiniteit met ICT en cybergerelateerde zaken. Daarnaast heb je:

    een afgeronde academische opleiding Nederlands recht (het liefst straf-, staats- of bestuursrecht);
    kennis van de Wet op de inlichtingen- en veiligheidsdiensten (Wiv 2017), of je bent bereid je deze snel eigen te maken;
    minimaal 5 jaar relevante juridische werkervaring;
    kennis van en ervaring met compliancevraagstukken uit wetgeving zoals de Algemene verordening gegevensbescherming (AVG) of Wet op het financieel toezicht (Wft);
    het heeft de voorkeur dat je kennis van en ervaring met inzet van bevoegdheden in het cyberdomein hebt.

Een psychologisch- en een veiligheidsonderzoek maken deel uit van de selectieprocedure c.q. aanstellingsvoorwaarden
Arbeids­voorwaarden

    Salaris­niveau schaal 12
    Salaris­omschrijving

    Het salaris is gebaseerd op een volledige werkweek. Daarnaast is aan het werken bij de AIVD een toeslag verbonden. Deze toeslag bedraagt bij indiensttreding € 230,- en loopt op tot maximaal € 722,- bruto per maand bij een volledige werkweek.
    Maand­salaris Min €3.919 – Max. €5.825 (bruto)
    Dienst­verband Arbeidsovereenkomst voor bepaalde tijd met uitzicht op onbepaalde tijd
    Contract­duur 1 jaar
    Minimaal aantal uren per week 36
    Maximaal aantal uren per week 36

Overige arbeids­voorwaarden

Naast het salaris ontvang je een Individueel Keuzebudget (IKB). Het IKB bestaat
uit geld (16,37% van je bruto jaarsalaris) en tijd. Met het IKB maak jij de
keuzes die bij jou passen en kun je een deel van je arbeidsvoorwaarden zelf
samenstellen. Je kunt er bijvoorbeeld voor kiezen om een deel van je
maandinkomen te laten uitbetalen wanneer jij dat wenst. Ook kun je dit budget
omzetten in verlof en andersom of besteden aan fiscaal vriendelijke doelen. De
Rijksoverheid hecht sterk aan persoonlijke groei en loopbaanontwikkeling en
biedt daarvoor tal van mogelijkheden. Tot de secundaire arbeidsvoorwaarden
behoren onder meer verschillende studiefaciliteiten, bedrijfsfitness, volledige
vergoeding van je OV-reiskosten woon-werkverkeer en gedeeltelijk betaald
ouderschapsverlof.

Bijzonderheden

    Solliciteren? Stuur ons een cv en sollicitatiebrief waaruit duidelijk en onderbouwd je motivatie blijkt om te willen werken bij de AIVD.
    Na de sluitingsdatum is het niet meer mogelijk om te solliciteren.
    Je sollicitatie wordt alleen in behandeling genomen wanneer je op de juiste manier, via de daarvoor bestemde sollicitatie-knop reageert. Je uitgebreide motivatie is ingevuld en je cv is bijgesloten.
    We vragen je om niet met anderen te spreken over je sollicitatie bij de AIVD. Het kan je sollicitatie en eventuele loopbaan bij de AIVD schaden en je veiligheid in gevaar brengen.
    Om veilig te solliciteren, raden we je sterk aan je online sollicitatie vanuit Nederland te versturen. Verblijf je in het buitenland, wacht dan tot je weer in Nederland bent.
    Een veiligheidsonderzoek op niveau A, psychologische onderzoeken, het opvragen van referenties en online screening zijn daarom onderdeel van de sollicitatieprocedure.
    Om in aanmerking te komen voor een functie bij de AIVD moet je de Nederlandse nationaliteit hebben en (in principe) de afgelopen 10 jaar in Nederland hebben gewoond. Ook aan je eventuele partner en andere mensen in je omgeving worden bepaalde eisen gesteld.
    Houd er rekening mee dat de selectieprocedure, inclusief het veiligheidsonderzoek, ongeveer 6 maanden in beslag kan nemen.
    De AIVD gebruikt een digitale manier om te solliciteren. Houd er rekening mee dat het invullen van het sollicitatieformulier mogelijk technische problemen met zich meebrengt. Wacht dus niet tot het laatste moment met solliciteren.

Meer over jouw toekomstige afdeling

De Centrale staf ondersteunt het management van de AIVD met advies, diensten en
door het zichtbaar maken van de toegevoegde waarde van het werk bij politiek,
bestuur en maatschappij.

De afdeling Juridische Zaken houdt zich bezig met de juridische kanten van het
werk van de AIVD. Dit brede terrein loopt van juridische advisering,
coördinatie van de werkzaamheden rondom het toezicht op ons werk en
procesvertegenwoordiging tot aan de afhandeling van klachten. De medewerkers
zijn professioneel, scherp en toegewijd. Zo leveren ze een belangrijke bijdrage
aan de rechtmatigheid van ons werk én aan de veiligheid van Nederland.

