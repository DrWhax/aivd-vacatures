Stand­plaats Zoetermeer
Uren per week 32 - 36
Maand­salaris €2.805 - €3.963
Salaris­niveau schaal 9
Niveau Bachelor - HBO

Vakgebied Orde / vrede / veiligheid
Reageren voor 9 september
Vacaturenummer 2020/138
Plaatsingsdatum 16 augustus 2020
Dienst­verband Arbeidsovereenkomst voor onbepaalde tijd

Functie­omschrijving

Bijt jij je graag vast in data en kun je helder uitleggen wat cijfers betekenen? Snap jij dat correcte informatie de AIVD helpt bij het nemen van belangrijke beslissingen op HR-gebied? Lees dan meer over de vacature voor junior HR-analist!

Wat ga je doen?

Als junior HR analist werk je nauw samen met de functioneel beheerder van ons personeelssysteem
P-Direkt en de HR analist. Samen met hen zorg je dat we ons werk bij HR doen op basis van betrouwbare en professionele data.

Als junior HR analist ben je enerzijds bezig met de technische kant van de HR data, oftewel: je zorgt dat de informatiehuishouding op orde is. Je verwerkt nieuwe organisatiestructuren in P-Direkt, je bewerkt en importeert databestanden en begeleidt migraties. Anderzijds kijk je inhoudelijk naar de HR data door het verwerken en analyseren van deze data. De maandelijks geïmporteerde informatie uit P-Direkt zet je om in tabellen die je vervolgens schoont, corrigeert en verrijkt. Met behulp daarvan maak je standaardrapportages en help je mee met het ontwikkelen van nieuwe of maatwerkrapportages. Je krijgt regelmatig vragen van HR-adviseurs of leidinggevenden. Omdat je de informatie goed op orde hebt, kun je deze snel en goed beantwoorden. Zo sla je de brug tussen de HR datahuishouding en goede, begrijpelijke informatie voor de organisatie.

Enkele voorbeelden van de ken- en stuurgetallen waar jij als junior HR-analist mee aan de slag gaat zijn:
De bezetting per unit in de afgelopen maand.
De man-vrouwverhouding van leidinggevenden in de organisatie.
De instroomcijfers van afgelopen jaar.

Wat krijg je daarvoor terug?
Als jij blij wordt van het uitzoeken en invoeren van data, graag op zoek gaat naar de pareltjes die zich in de informatie hebben verstopt en de organisatie wilt helpen om gefundeerde beslissingen te nemen, dan is dit een prachtige kans! Kennis en ontwikkeling staan bij ons hoog op de prioriteitenlijst, dus je kunt rekenen op mogelijkheden om te blijven leren: van datavisualisatie tot geavanceerde analysesoftware. Wat jouw baan ten slotte echt bijzonder maakt: je werkt mee aan de veiligheid van Nederland.

Functie-eisen

Wat typeert jou? Om te beginnen een grote nieuwsgierigheid, een aanhoudend enthousiasme en een zorgvuldige en vasthoudende instelling. Je vindt makkelijk je weg in  soms grote hoeveelheden  data. Je ziet snel hoe deze data kunnen worden omgezet in goede rapportages en andere manieren om informatie te delen. Je wilt jezelf graag (blijven) ontwikkelen op dit gebied. Verder heb je:

 Minimaal een afgeronde HBO-opleiding en maximaal drie jaar werkervaring
 Je hebt ervaring met (HR-)data en rapportages, bijvoorbeeld als informatiespecialist of HR-medewerker met interesse voor analytics;
 Je bent een ware Excel 'wizard' en hebt daarmee kennis op gevorderd niveau. Dit betekent dat je minimaal kunt werken met draaitabellen, verticaal zoeken en aantal- als- en som-functies.
 Kennis van business analytics applicaties of SAP stellen we op prijs.

Arbeids­voorwaarden

    Salaris­niveau schaal 9
    Salaris­omschrijving

    Werken bij de AIVD is werken voor een ‘gewone’ Rijksoverheidsdienst en tegelijk ook niet. We werken vanuit een sterke overtuiging, met een duidelijk doel en een hechte cultuur. Jouw ontwikkeling is voor ons belangrijk, dus die faciliteren we met interne en externe mogelijkheden. Daarnaast kun je rekenen op:
     Een salaris van minimaal € 2805,03 en maximaal € 3521,52 (schaal 9), afhankelijk van je kennis en ervaring.
     Een maandelijkse toeslag van minimaal €140,61 en maximaal €436,98 (schaal 9).
     Prima overige arbeidsvoorwaarden, zoals een reiskostenvergoeding, een 13e maand en pensioenopbouw via het ABP.
     Een flexibel in te delen werkweek
     Uitstekende verlofmogelijkheden, bijvoorbeeld voor studie of ouderschap.
     Overige arbeidsvoorwaarden die je voor een groot deel zelf kunt bepalen.
    Maand­salaris Min €2.805  Max. €3.963 (bruto)
    Dienst­verband Arbeidsovereenkomst voor onbepaalde tijd
    Minimaal aantal uren per week 32
    Maximaal aantal uren per week 36

Overige arbeids­voorwaarden

Naast het salaris ontvang je een individueel keuzebudget (IKB). Het IKB bestaat uit geld (16,37% van je brutojaarsalaris) en tijd. Met het IKB maak jij de keuzes die bij jou passen en kun je een deel van je arbeidsvoorwaarden zelf samenstellen. Je kunt er bijvoorbeeld voor kiezen om een deel van je maandinkomen te laten uitbetalen wanneer jij dat wenst. Ook kun je dit budget omzetten in verlof en andersom of besteden aan fiscaalvriendelijke doelen. De Rijksoverheid hecht sterk aan persoonlijke groei en loopbaanontwikkeling en biedt daarvoor tal van mogelijkheden. Tot de secundaire arbeidsvoorwaarden behoren onder meer verschillende studiefaciliteiten, bedrijfsfitness, volledige vergoeding van je ov-reiskosten woon-werkverkeer en gedeeltelijk betaald ouderschapsverlof.

Bijzonderheden

    Solliciteren? Stuur ons een cv en sollicitatiebrief waaruit duidelijk en onderbouwd je motivatie blijkt om te willen werken bij de Algemene Inlichtingen- en Veiligheidsdienst (AIVD).
    Na de sluitingsdatum is het niet meer mogelijk om te solliciteren.
    De gesprekken vinden plaats op 24 en 28 september 2020.
    Je sollicitatie wordt alleen in behandeling genomen wanneer je op de juiste manier, via de daarvoor bestemde sollicitatieknop reageert. Je uitgebreide motivatie is ingevuld en je cv is bijgesloten.
    We vragen je om niet met anderen te spreken over je sollicitatie bij de AIVD. Het kan je sollicitatie en eventuele loopbaan bij de AIVD schaden en je veiligheid in gevaar brengen.
    Om veilig te solliciteren, raden we je sterk aan je online sollicitatie vanuit Nederland te versturen. Verblijf je in het buitenland, wacht dan tot je weer in Nederland bent.
    Een veiligheidsonderzoek op niveau A, psychologische onderzoeken, het opvragen van referenties en online screening zijn onderdeel van de sollicitatieprocedure.
    Om in aanmerking te komen voor een functie bij de AIVD moet je de Nederlandse nationaliteit hebben en (in principe) de afgelopen tien jaar in Nederland hebben gewoond. Ook aan je eventuele partner en andere mensen in je omgeving worden bepaalde eisen gesteld.
    Houd er rekening mee dat de selectieprocedure, inclusief het veiligheidsonderzoek, ongeveer zes maanden in beslag kan nemen.
    De AIVD gebruikt een digitale manier om te solliciteren. Houd er rekening mee dat het invullen van het sollicitatieformulier mogelijk technische problemen met zich meebrengt. Wacht dus niet tot het laatste moment met solliciteren.

Meer over jouw toekomstige afdeling

Het Dienstencentrum werkt aan interne services voor leidinggevenden en medewerkers, met veel aandacht voor klantgerichtheid en kwaliteit.

De afdeling HR is verantwoordelijk voor het HR-beleid van de AIVD. De afdeling ondersteunt leidinggevenden bij de uitvoering van hun P-taken, van strategie, ontwikkeling, advies, managementinformatie tot support. De focus ligt op efficiënte processen en een klantgerichte benadering. De medewerkers zijn deskundig, enthousiast en toegewijd. Zo leveren ze een belangrijke bijdrage aan de kwaliteit van de organisatie én aan de veiligheid van Nederland.
