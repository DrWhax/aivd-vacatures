Stand­plaats Zoetermeer
Contractduur 1 jaar
Uren per week 36
Maand­salaris €2.805 - €3.963
Salaris­niveau schaal 9
Niveau Bachelor - HBO

Vakgebied Administratief / secretarieel
Reageren voor 17 juni
Vacaturenummer 2020/061
Plaatsingsdatum 20 mei 2020
Dienst­verband Arbeidsovereenkomst voor bepaalde tijd

Functie­omschrijving

Kun jij zelfstandig je weg vinden in allerlei informatiebronnen en verbanden leggen tussen gegevens die je vindt? Als je daarnaast een kei bent in het maken van dossiers en nauwkeurig kunt rapporteren, is de functie van beslismedewerker veiligheidsonderzoeken iets voor jou.

Wat ga je doen?

Wie in Nederland een vertrouwensfunctie wil uitvoeren, heeft een Verklaring van Geen Bezwaar (VGB) nodig en ondergaat daarvoor een veiligheidsonderzoek (VO). Bij de Algemene Inlichtingen- en Veiligheidsdienst doen we jaarlijks tienduizenden van deze VO’s.

Als beslismedewerker ben je verantwoordelijk voor de aan jou toebedeelde onderzoeken. Je bepaalt welke onderzoeksvragen relevant zijn en zoekt naar mogelijkheden om die vragen te beantwoorden. Je weegt kwetsbaarheden en risico's tegen elkaar af, alleen of in overleg met veiligheidsonderzoekers, operationele teams en de afdeling Juridische Zaken.

Op basis van jouw bevindingen stel je een advies op: afgeven, niet afgeven of intrekken van de VGB. Vervolgens maak je het besluit klaar. Je legt alles vast in het dossier, verzorgt de correspondentie en let er scherp op dat jouw onderzoek binnen de wettelijke termijn van acht weken wordt afgerond.

Ook lever je een bijdrage aan de verhoging van de kwaliteit van het werk, bijvoorbeeld door de veiligheidsonderzoeken van de Nationale Politie of de Koninklijke Marechaussee te evalueren en mee te denken over de verbetering van onze werkprocessen.

Wat krijg je daarvoor terug?
Een afwisselende functie in een leuk team, dat in een goede sfeer samen de klussen klaart. Een mooie mix van zelfstandig werken en in overleg beslissingen nemen. Omdat het complex en verantwoordelijk werk is, zorgen we voor een uitgebreid inwerktraject. En niet minder belangrijk: met jouw werk heb je direct invloed op de nationale veiligheid.

Functie-eisen

Het kan soms flink wat uitzoekwerk zijn, dus je bent in staat om veel informatie tot je te nemen en verbanden te zien. Het trekken van onderbouwde conclusies en het nemen van besluiten op basis van zorgvuldige (juridische) afwegingen gaat je goed af. Je vindt het prettig om samen te werken en het werk steeds beter te doen door feedback te geven én te krijgen. Verder:

    werk en denk je op hbo-niveau en heb je bij voorkeur een juridische achtergrond;
    ben je administratief sterk en kun je goed processen bewaken;
    ben je redactioneel en communicatief vaardig.

Arbeids­voorwaarden

    Salaris­niveau schaal 9
    Salaris­omschrijving

    Het salaris is gebaseerd op een volledige werkweek. Daarnaast is aan het werken bij de AIVD een toeslag verbonden. Deze toeslag bedraagt bij indiensttreding € 140,- en loopt op tot maximaal € 436,- bruto per maand bij een volledige werkweek.
    Maand­salaris Min €2.805  Max. €3.963 (bruto)
    Dienst­verband Arbeidsovereenkomst voor bepaalde tijd
    Contract­duur 1 jaar
    Minimaal aantal uren per week 36
    Maximaal aantal uren per week 36

Overige arbeids­voorwaarden

Naast het salaris ontvang je een individueel keuzebudget (IKB). Het IKB bestaat uit geld (16,37% van je brutojaarsalaris) en tijd. Met het IKB maak jij de keuzes die bij jou passen en kun je een deel van je arbeidsvoorwaarden zelf samenstellen. Je kunt er bijvoorbeeld voor kiezen om een deel van je maandinkomen te laten uitbetalen wanneer jij dat wenst. Ook kun je dit budget omzetten in verlof en andersom of besteden aan fiscaalvriendelijke doelen. De Rijksoverheid hecht sterk aan persoonlijke groei en loopbaanontwikkeling en biedt daarvoor tal van mogelijkheden. Tot de secundaire arbeidsvoorwaarden behoren onder meer verschillende studiefaciliteiten, bedrijfsfitness, volledige vergoeding van je ov-reiskosten woon-werkverkeer en gedeeltelijk betaald ouderschapsverlof.

Bijzonderheden

    Solliciteren? Stuur ons een cv en sollicitatiebrief waaruit duidelijk en onderbouwd je motivatie blijkt om te willen werken bij de Algemene Inlichtingen- en Veiligheidsdienst (AIVD).
    Na de sluitingsdatum is het niet meer mogelijk om te solliciteren.
    Je sollicitatie wordt alleen in behandeling genomen wanneer je op de juiste manier, via de daarvoor bestemde sollicitatieknop reageert. Je uitgebreide motivatie is ingevuld en je cv is bijgesloten (in .doc-, .txt-, .rtf- of .docx-bestand).
    We vragen je om niet met anderen te spreken over je sollicitatie bij de AIVD. Het kan je sollicitatie en eventuele loopbaan bij de AIVD schaden en je veiligheid in gevaar brengen.
    Om veilig te solliciteren, raden we je sterk aan je online sollicitatie vanuit Nederland te versturen. Verblijf je in het buitenland, wacht dan tot je weer in Nederland bent.
    Een veiligheidsonderzoek op niveau A, psychologische onderzoeken, het opvragen van referenties en online screening zijn onderdeel van de sollicitatieprocedure.
    Om in aanmerking te komen voor een functie bij de AIVD moet je de Nederlandse nationaliteit hebben en (in principe) de afgelopen tien jaar in Nederland hebben gewoond. Ook aan je eventuele partner en andere mensen in je omgeving worden bepaalde eisen gesteld.
    Houd er rekening mee dat de selectieprocedure, inclusief het veiligheidsonderzoek, ongeveer zes maanden in beslag kan nemen.
    De AIVD gebruikt een digitale manier om te solliciteren. Houd er rekening mee dat het invullen van het sollicitatieformulier mogelijk technische problemen met zich meebrengt. Wacht dus niet tot het laatste moment met solliciteren.

Meer over jouw toekomstige afdeling

De businessunit Veiligheidsonderzoeken voert als taak veiligheidsonderzoeken uit naar (beoogde) vertrouwensfunctionarissen bij de overheid en het bedrijfsleven. De vakminister wijst vertrouwensfuncties aan in overeenstemming me de minister van Binnenlandse Zaken en Koninkrijksrelaties. Op grond van een veiligheidsonderzoek wordt wel of geen Verklaring van Geen Bezwaar (VGB) afgegeven.

