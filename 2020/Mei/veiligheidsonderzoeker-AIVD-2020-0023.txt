Stand­plaats Zoetermeer
Contractduur 1 jaar
Uren per week 36
Maand­salaris €2.605 - €3.521
Salaris­niveau schaal 8
Niveau Bachelor - HBO

Vakgebied Administratief / secretarieel
Reageren voor 10 juni
Vacaturenummer 2020/060
Plaatsingsdatum 20 mei 2020
Dienst­verband Arbeidsovereenkomst voor bepaalde tijd

Functie­omschrijving

Beheers jij een breed en effectief repertoire aan gesprekstechnieken? Kun je inlevend én vasthoudend zijn? Stel jij net zo lang vragen tot je alle antwoorden hebt? In dat geval past de functie van veiligheidsonderzoeker bij de Algemene Inlichtingen- en Veiligheidsdienst (AIVD) goed bij jou.

Wat ga je doen?

Wie in Nederland een vertrouwensfunctie wil uitvoeren bij de overheid of in het bedrijfsleven, heeft een Verklaring van Geen Bezwaar (VGB) nodig en ondergaat daarvoor een veiligheidsonderzoek (VO). De unit Veiligheidsonderzoeken (UVO) van de AIVD en Militaire Inlichtingen- en Veiligheidsdienst voeren jaarlijks tienduizenden van deze VO’s uit. Als veiligheidsonderzoeker bij UVO bepaal je samen met de beslismedewerker van het onderzoek welke informatie er nodig is en waar deze informatie vandaan kan komen.

Het externe deel van jouw rol bestaat uit het inzien van documenten bij instanties en het voeren van gesprekken met referenten, informanten en met de kandidaat-vertrouwensfunctionarissen zelf. Dat kunnen heel persoonlijke gesprekken zijn en daar kan veel vanaf hangen, dus dat doe je met het nodige inlevingsvermogen. De verslagen van de gesprekken geef je aan de beslismedewerker veiligheidsonderzoeken, die op basis van alle informatie een (gemotiveerd) advies uitbrengt.

Intern denk je mee over initiatieven om de kennis en vaardigheden van jezelf en je collega's op peil te houden, bijvoorbeeld door deel te nemen aan werkgroepen. Zo heb je ook een rol bij de waarborgen van de kwaliteit van de hele unit.

Wat krijg je daarvoor terug?

Een afwisselende baan! Je voert aan de ene kant zelfstandig gesprekken (er zijn er geen twee hetzelfde) en hebt aan de andere kant veel contact met de collega’s op kantoor. Bijvoorbeeld om te overleggen of kennis uit te wisselen. Maar je hebt ook de nodige verantwoordelijkheid: met de door jou verzamelde informatie lever je een belangrijke bijdrage aan een veilig Nederland.

Functie-eisen

Jij kunt in korte tijd een band met iemand opbouwen en krijgt de informatie die je nodig hebt uiteindelijk altijd boven water. Je hebt een flexibele en voor je gesprekspartners prettige stijl, je kunt uitstekend luisteren en reageert adequaat op wendingen in het gesprek. Je hebt een brede algemene ontwikkeling en hebt  kennis van wat er politiek en maatschappelijk speelt. Daardoor kun je je op meerdere niveaus goed bewegen. Verder:

    werk en denk je op minimaal hbo-niveau;
    heb je meerdere jaren ervaring met gespreksvoering en een aantoonbaar breed repertoire aan technieken;
    ben je redactioneel vaardig.

Arbeids­voorwaarden

    Salaris­niveau schaal 8
    Salaris­omschrijving

    Het salaris is gebaseerd op een volledige werkweek. Daarnaast is aan het werken bij de AIVD een toeslag verbonden. Deze toeslag bedraagt bij indiensttreding € 145,- en loopt op tot maximaal € 441,- bruto per maand bij een volledige werkweek.
    Maand­salaris Min €2.605  Max. €3.521 (bruto)
    Dienst­verband Arbeidsovereenkomst voor bepaalde tijd
    Contract­duur 1 jaar
    Minimaal aantal uren per week 36
    Maximaal aantal uren per week 36

Overige arbeids­voorwaarden

Naast het salaris ontvang je een individueel keuzebudget (IKB). Het IKB bestaat uit geld (16,37% van je brutojaarsalaris) en tijd. Met het IKB maak jij de keuzes die bij jou passen en kun je een deel van je arbeidsvoorwaarden zelf samenstellen. Je kunt er bijvoorbeeld voor kiezen om een deel van je maandinkomen te laten uitbetalen wanneer jij dat wenst. Ook kun je dit budget omzetten in verlof en andersom of besteden aan fiscaalvriendelijke doelen. De Rijksoverheid hecht sterk aan persoonlijke groei en loopbaanontwikkeling en biedt daarvoor tal van mogelijkheden. Tot de secundaire arbeidsvoorwaarden behoren onder meer verschillende studiefaciliteiten, bedrijfsfitness, volledige vergoeding van je ov-reiskosten woon-werkverkeer en gedeeltelijk betaald ouderschapsverlof.

Bijzonderheden

    Solliciteren? Stuur ons een cv en sollicitatiebrief waaruit duidelijk en onderbouwd je motivatie blijkt om te willen werken bij de Algemene Inlichtingen- en Veiligheidsdienst (AIVD).
    Na de sluitingsdatum is het niet meer mogelijk om te solliciteren.
    Je sollicitatie wordt alleen in behandeling genomen wanneer je op de juiste manier, via de daarvoor bestemde sollicitatieknop reageert. Je uitgebreide motivatie is ingevuld en je cv is bijgesloten (in .doc-, .txt-, .rtf- of .docx-bestand).
    We vragen je om niet met anderen te spreken over je sollicitatie bij de AIVD. Het kan je sollicitatie en eventuele loopbaan bij de AIVD schaden en je veiligheid in gevaar brengen.
    Om veilig te solliciteren, raden we je sterk aan je online sollicitatie vanuit Nederland te versturen. Verblijf je in het buitenland, wacht dan tot je weer in Nederland bent.
    Een veiligheidsonderzoek op niveau A, psychologische onderzoeken, het opvragen van referenties en online screening zijn onderdeel van de sollicitatieprocedure.
    Om in aanmerking te komen voor een functie bij de AIVD moet je de Nederlandse nationaliteit hebben en (in principe) de afgelopen tien jaar in Nederland hebben gewoond. Ook aan je eventuele partner en andere mensen in je omgeving worden bepaalde eisen gesteld.
    Houd er rekening mee dat de selectieprocedure, inclusief het veiligheidsonderzoek, ongeveer zes maanden in beslag kan nemen.

Meer over jouw toekomstige afdeling

De businessunit Veiligheidsonderzoeken voert als taak veiligheidsonderzoeken uit naar (beoogde) vertrouwensfunctionarissen bij de overheid en het bedrijfsleven. De vakminister wijst vertrouwensfuncties aan in overeenstemming me de minister van Binnenlandse Zaken en Koninkrijksrelaties. Op grond van een veiligheidsonderzoek wordt wel of geen Verklaring van Geen Bezwaar (VGB) afgegeven.

