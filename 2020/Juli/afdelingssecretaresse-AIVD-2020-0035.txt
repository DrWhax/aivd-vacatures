Stand­plaats Zoetermeer
Werkplekken 3
Contractduur 1 jaar
Uren per week 36
Maand­salaris €2.209 - €2.871
Salaris­niveau schaal 6
Niveau MBO

Vakgebied Administratief / secretarieel
Reageren voor 5 augustus
Vacaturenummer 2020/101
Plaatsingsdatum 15 juli 2020
Dienst­verband Arbeidsovereenkomst voor bepaalde tijd

Functie­omschrijving

Wil jij ondersteuning bieden aan een team dat dagelijks bezig is met de veiligheid van Nederland? Kun jij werkzaamheden uit handen nemen, zodat jouw collega’s zich nog beter kunnen focussen? Vind je het daarnaast leuk om bijeenkomsten te plannen en te organiseren? Dan hebben we bij de Algemene Inlichtingen- en Veiligheidsdienst een leuke baan voor je.

Als afdelingssecretaresse ondersteun je een teamhoofd en de teamleden die onderzoek doen naar dreigingen in Nederland. Het is van groot belang dat dit team zich goed kan concentreren op de inhoud. Doordat jij hen ondersteunt, kunnen jouw collega’s nog beter hun werk doen.

Als afdelingssecretaresse kun je in de volle breedte jouw vak uitoefenen. Je notuleert tijdens vergaderingen en legt dit op heldere wijze vast. Je weet als geen ander hoe je op een professionele manier dossiers samenstelt en organiseert. Daarnaast moet er altijd veel geregeld worden voor de teamhoofden. Aan jou wordt gevraagd deze secretariële taken op je te nemen, maar je kunt ook inschatten wat er nodig is om hen te ondersteunen.

En jouw werk blijft afwisselend: de ene keer plan je afspraken in of reserveer je vergaderzalen. Het volgende moment draag je zorg voor de declaraties of de in- en externe post. Kortom: in deze functie van secretaresse verveel je je niet snel!

Functie-eisen

    Je hebt een mbo 4- of havodiploma.
    Je beschikt over een afgeronde secretariële opleiding.
    Je hebt minimaal één jaar ervaring als managementondersteuner/secretaresse.
    Je kunt je zowel mondeling als schriftelijk goed uitdrukken in het Nederlands en Engels.
    Je beschikt over organisatiesensitiviteit, bent zelfstandig, kunt goed samenwerken en bent een kei in plannen en organiseren. Snel kunnen schakelen is ook van belang, omdat er soms veel dingen tegelijk op je af kunnen komen en je soms meerdere afdelingen ondersteunt.

Arbeids­voorwaarden

    Salaris­niveau schaal 6
    Salaris­omschrijving

    Werken bij de AIVD is werken voor een ‘gewone’ Rijksoverheidsdienst en tegelijk
    ook niet. We werken vanuit een sterke overtuiging, met een duidelijk doel en een
    hechte cultuur. Jouw ontwikkeling is voor ons belangrijk, dus die faciliteren we met
    interne en externe mogelijkheden. Daarnaast kun je rekenen op:
        Een bruto salaris van minimaal € 2209,35 en maximaal € 2871,26 (schaal 6), afhankelijk van je kennis en ervaring.
        Een maandelijkse toeslag van minimaal € 64,95 en maximaal €259,21 (schaal 6).
        Prima overige arbeidsvoorwaarden, zoals een reiskostenvergoeding, een 13e
        maand en pensioenopbouw via het ABP.
        Uitstekende verlofmogelijkheden, bijvoorbeeld voor studie of ouderschap.
        Een werkweek van 36 uur, waarbij je ook 4x9 uur mag werken (maandag, woensdag en vrijdag is een must).
        Overige arbeidsvoorwaarden die je voor een groot deel zelf kunt bepalen.
    Maand­salaris Min €2.209  Max. €2.871 (bruto)
    Dienst­verband Arbeidsovereenkomst voor bepaalde tijd
    Contract­duur 1 jaar
    Minimaal aantal uren per week 36
    Maximaal aantal uren per week 36

Overige arbeids­voorwaarden

Naast het salaris ontvang je een individueel keuzebudget (IKB). Het IKB bestaat uit geld (16,37% van je brutojaarsalaris) en tijd. Met het IKB maak jij de keuzes die bij jou passen en kun je een deel van je arbeidsvoorwaarden zelf samenstellen. Je kunt er bijvoorbeeld voor kiezen om een deel van je maandinkomen te laten uitbetalen wanneer jij dat wenst. Ook kun je dit budget omzetten in verlof en andersom of besteden aan fiscaalvriendelijke doelen. De Rijksoverheid hecht sterk aan persoonlijke groei en loopbaanontwikkeling en biedt daarvoor tal van mogelijkheden. Tot de secundaire arbeidsvoorwaarden behoren onder meer verschillende studiefaciliteiten, bedrijfsfitness, volledige vergoeding van je ov-reiskosten woon-werkverkeer en gedeeltelijk betaald ouderschapsverlof.

Bijzonderheden

    Solliciteren? Stuur ons een cv en sollicitatiebrief waaruit duidelijk en onderbouwd je motivatie blijkt om te willen werken bij de Algemene Inlichtingen- en Veiligheidsdienst (AIVD).
    Na de sluitingsdatum is het niet meer mogelijk om te solliciteren.
    Je sollicitatie wordt alleen in behandeling genomen wanneer je op de juiste manier, via de daarvoor bestemde sollicitatieknop reageert. Je uitgebreide motivatie is ingevuld en je cv is bijgesloten.
    We vragen je om niet met anderen te spreken over je sollicitatie bij de AIVD. Het kan je sollicitatie en eventuele loopbaan bij de AIVD schaden en je veiligheid in gevaar brengen.
    Om veilig te solliciteren, raden we je sterk aan je online sollicitatie vanuit Nederland te versturen. Verblijf je in het buitenland, wacht dan tot je weer in Nederland bent.
    Een veiligheidsonderzoek op niveau A, psychologische onderzoeken, het opvragen van referenties en online screening zijn onderdeel van de sollicitatieprocedure.
    Om in aanmerking te komen voor een functie bij de AIVD moet je de Nederlandse nationaliteit hebben en (in principe) de afgelopen tien jaar in Nederland hebben gewoond. Ook aan je eventuele partner en andere mensen in je omgeving worden bepaalde eisen gesteld.
    Houd er rekening mee dat de selectieprocedure, inclusief het veiligheidsonderzoek, ongeveer zes maanden in beslag kan nemen.
    De AIVD gebruikt een digitale manier om te solliciteren. Houd er rekening mee dat het invullen van het sollicitatieformulier mogelijk technische problemen met zich meebrengt. Wacht dus niet tot het laatste moment met solliciteren.

Meer over jouw toekomstige afdeling

De afdeling Secretariële Diensten bij het Dienstencentrum is de thuisbasis van alle medewerkers met een secretariële functie. Zo kunnen alle onderdelen van de Algemene Inlichtingen- en Veiligheidsdienst beschikken over uitstekende administratieve en organisatorische ondersteuning. De medewerkers zijn doortastend, servicegericht en toegewijd. Zo leveren ze een belangrijke bijdrage aan het functioneren van de organisatie én aan de veiligheid van Nederland.

