Stand­plaats Zoetermeer
Contractduur 1 jaar
Uren per week 32 - 36
Maand­salaris €2.737 - €4.400
Salaris­niveau schaal 10
Niveau Bachelor - HBO

Vakgebied ICT
Reageren voor 30 september
Vacaturenummer 2020/123
Plaatsingsdatum 25 juli 2020
Dienst­verband Arbeidsovereenkomst voor bepaalde tijd met uitzicht op onbepaalde tijd

Functie­omschrijving

Beheer en vernieuwing van een bijzondere cloudinfrastructuur, in een omgeving waar de nieuwste kennis en innovatie samengaan met verantwoordelijkheid, teamwork en professionele kansen. Ben jij de resultaat- en samenwerkingsgerichte VMware-specialist die onze systemen én ons land veilig laat draaien?

Wat ga je doen?

Servers, storage en netwerken die in een grote diversiteit aan clusters en omgevingen naadloos samenwerken. Virtuele Linux- en Windows-werkplekken, servers en containers die betrouwbaar in de cloud draaien. Een omgeving waar beschikbaarheid en continuïteit cruciaal zijn en waar gerubriceerde data beschermd moeten blijven. In een notendop is dat de omgeving die jij, onder andere met behulp van VMware-producten, als VMware-specialist bij de Algemene Inlichtingen- en Veiligheidsdienst komt beheren en verder ontwikkelen. Samen met je collega’s zorg je dat het platform en de systemen optimaal blijven ingericht. Je monitort prestaties en analyseert problemen (die je vervolgens oplost). Ook neem je de juiste maatregelen om risico’s op het gebied van cybersecurity af te dekken. Allemaal in de snel veranderende wereld van de techniek, waarin we graag ‘spelen’ met nieuwe technologieën. Bijblijven, innoveren en samen zoeken naar kansen en kwetsbaarheden, en altijd bedacht zijn op de consequenties van wat we doen. Zo bouw je structureel aan unieke diensten, op een bijzondere infrastructuur die we ook nog eens van a tot z zelf managen.

Wat krijg je daarvoor terug?

Je werkt in een omgeving waarin de kennis op hoog niveau is, zowel als het gaat om je collega-specialisten als de eindgebruikers. Als je nieuwsgierig bent en je thuis voelt op het snel veranderende terrein van infrastructurele voorzieningen is dit de plek voor jou. Je krijgt veel mogelijkheden om opleidingen te volgen of congressen en seminars te bezoeken. Zo werk je aan je eigen professionaliteit en aan de veiligheid van Nederland.

Functie-eisen

Voor jou zijn resultaatgerichtheid, goed kunnen communiceren en samenwerking de basis voor succes. Je ervaring met complexe IT-infrastructuren, je focus op goed ingericht beheer en je vermogen tot communiceren en afstemmen zorgen er samen voor dat onze netwerken optimaal functioneren. Je neemt initiatief, signaleert kansen (en risico’s) en laat zien dat je met ontwikkelingen meebeweegt. Verder beschik je over:

    hbo-niveau met een technische opleiding, bij voorkeur informatica;
    ervaring met VMware, vSphere, Horizon, VDI en/of andere virtualisatiesoftware;
    basiskennis van Linux, scripting, serverhardware, netwerken , storage en/of containerplatformen;
    affiniteit met de beveiliging van IT-infrastructuur.

Arbeids­voorwaarden

    Salaris­niveau schaal 10
    Salaris­omschrijving

    Het salaris is gebaseerd op een volledige werkweek. Daarnaast is aan het werken bij de AIVD een toeslag verbonden. Deze toeslag bedraagt bij indiensttreding € 190,- en loopt op tot maximaal € 603,- bruto per maand bij een volledige werkweek.
    Maand­salaris Min €2.737  Max. €4.400 (bruto)
    Dienst­verband Arbeidsovereenkomst voor bepaalde tijd met uitzicht op onbepaalde tijd
    Contract­duur 1 jaar
    Minimaal aantal uren per week 32
    Maximaal aantal uren per week 36

Overige arbeids­voorwaarden

Naast het salaris ontvang je een individueel keuzebudget (IKB). Het IKB bestaat uit geld (16,37% van je brutojaarsalaris) en tijd. Met het IKB maak jij de keuzes die bij jou passen en kun je een deel van je arbeidsvoorwaarden zelf samenstellen. Je kunt er bijvoorbeeld voor kiezen om een deel van je maandinkomen te laten uitbetalen wanneer jij dat wenst. Ook kun je dit budget omzetten in verlof en andersom of besteden aan fiscaalvriendelijke doelen. De Rijksoverheid hecht sterk aan persoonlijke groei en loopbaanontwikkeling en biedt daarvoor tal van mogelijkheden. Tot de secundaire arbeidsvoorwaarden behoren onder meer verschillende studiefaciliteiten, bedrijfsfitness, volledige vergoeding van je ov-reiskosten woon-werkverkeer en gedeeltelijk betaald ouderschapsverlof.

Bijzonderheden

    Solliciteren? Stuur ons een cv en sollicitatiebrief waaruit duidelijk en onderbouwd je motivatie blijkt om te willen werken bij de Algemene Inlichtingen- en Veiligheidsdienst (AIVD).
    Na de sluitingsdatum is het niet meer mogelijk om te solliciteren.
    Je sollicitatie wordt alleen in behandeling genomen wanneer je op de juiste manier, via de daarvoor bestemde sollicitatieknop reageert. Je uitgebreide motivatie is ingevuld en je cv is bijgesloten.
    We vragen je om niet met anderen te spreken over je sollicitatie bij de AIVD. Het kan je sollicitatie en eventuele loopbaan bij de AIVD schaden en je veiligheid in gevaar brengen.
    Om veilig te solliciteren, raden we je sterk aan je online sollicitatie vanuit Nederland te versturen. Verblijf je in het buitenland, wacht dan tot je weer in Nederland bent.
    Een veiligheidsonderzoek op niveau A, psychologische onderzoeken, het opvragen van referenties en online screening zijn onderdeel van de sollicitatieprocedure.
    Om in aanmerking te komen voor een functie bij de AIVD moet je de Nederlandse nationaliteit hebben en (in principe) de afgelopen tien jaar in Nederland hebben gewoond. Ook aan je eventuele partner en andere mensen in je omgeving worden bepaalde eisen gesteld.
    Houd er rekening mee dat de selectieprocedure, inclusief het veiligheidsonderzoek, ongeveer zes maanden in beslag kan nemen.
    De AIVD gebruikt een digitale manier om te solliciteren. Houd er rekening mee dat het invullen van het sollicitatieformulier mogelijk technische problemen met zich meebrengt. Wacht dus niet tot het laatste moment met solliciteren.

Meer over jouw toekomstige afdeling

De unit ICT ontwerpt, ontwikkelt, implementeert en beheert flexibele, duurzame en betrouwbare ICT-oplossingen waarmee de werkprocessen van de Algemene Inlichtingen- en Veiligheidsdienst worden ondersteund en die het de dienst mogelijk maken de doelstellingen te bereiken. Adequate informatiebeveiliging is daarbij een van de belangrijkste randvoorwaarden. Daarnaast adviseert de unit de gebruikersorganisatie hoe zij haar ICT-voorzieningen kan doorontwikkelen of vernieuwen om optimaal te blijven aansluiten bij de informatiebehoeften van de organisatie.

Het team Cloud Infra van de afdeling Servers en Storage houdt zich bezig met het beheer van en innovatie op het gebied van private cloud. Dit omvat een groot en dynamisch landschap van (virtuele) servers (Linux/Windows), multi-tiered storage-oplossingen en diverse services.
