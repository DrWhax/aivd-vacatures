Stand­plaats Zoetermeer
Contractduur 2 jaar
Uren per week 32 - 36
Maand­salaris €2.805 - €3.963
Salaris­niveau schaal 9
Niveau Bachelor - HBO

Vakgebied Cultureel / taalkundig, Orde / vrede / veiligheid
Reageren voor 29 juni
Vacaturenummer 2020/073
Plaatsingsdatum 5 juni 2020
Dienst­verband Arbeidsovereenkomst voor bepaalde tijd met uitzicht op onbepaalde tijd

Functie­omschrijving

Ben je op zoek naar een unieke en interessante baan? Met ruimte voor jouw kennis van de Russische taal en cultuur en waarin je meehelpt om Nederland veilig te houden?

Wat ga je doen?

De Nederlandse democratie beschermen tegen nationale en internationale dreigingen. Om dat te kunnen, moeten we deze dreigingen kennen en interpreteren, waar ter wereld ze ook vandaan komen. Daarom verzamelen onze inlichtingenteams informatie uit audioberichten, digitale data, beelden en documenten uit open bronnen  zoals sociale media  of uit bijzondere inlichtingenmiddelen als tapgesprekken of hacks. Uit de soms grote hoeveelheden gegevens in gesproken, schriftelijke en visuele vorm die dit oplevert, selecteer jij alles wat Russisch is, haalt er de kern uit en vertaalt het naar het Nederlands. Met jouw kennis weet je je conclusies en bevindingen snel in het juiste perspectief te plaatsen. Van cyberdreigingen tot economische spionage; jouw kennis van de Russische politieke, maatschappelijke en culturele context heeft grote toegevoegde waarde voor jouw conclusies én voor jouw collega’s, bestaande uit onderzoekers, analisten en documentalisten. Geen makkelijk werk, maar wel een unieke, interessante en uitdagende baan, in het hart van politiek en samenleving. Een baan van vitaal belang, waarbij je elke dag bijdraagt aan de bescherming van Nederland.

Wat krijg je terug?

Een functie waarvan het maatschappelijk belang buiten kijf staat en waarbij je met gelijkgestemde, toegewijde en tot op het bot gemotiveerde collega’s samenwerkt aan onderwerpen die je elders nergens tegenkomt. De opleidings- en ontwikkelmogelijkheden zijn bij ons meer dan uitstekend en we stimuleren je om daar zoveel mogelijk gebruik van te maken. Goed voor jouw ontwikkeling, maar ook goed voor de veiligheid van Nederland.

Is je nieuwsgierigheid gewekt? Solliciteer dan op de functie van taal- en cultuurspecialist Russisch of neem contact op. Dan vertellen we je nog veel meer.

Op onze site werkenbijdeaivd.nl tref je het verhaal aan van een van onze audiobewerkers.

www.aivd.nl/onderwerpen/werken-bij-de-aivd/verhalen-uit-de-praktijk/audiobewerker

Functie-eisen

Je hebt er plezier in om samen aan een gezamenlijk doel te werken en je bent sterk gemotiveerd om met jouw specifieke kennis bij te dragen aan een veilig en welvarend Nederland. Deze kennis deel je graag en makkelijk met anderen. Je bent daarnaast flexibel en in staat om snel te schakelen, van het ene gesprek, team of onderwerp naar het andere. Daarnaast:

    zijn je lees- en luistervaardigheid van het Russisch uitstekend;
    heb je hbo-niveau;
    beschik je bij voorkeur over een bachelor of master in de richting van de Russische taal en cultuur;
    heb je bij voorkeur ervaring in het vertalen van Russisch naar Nederlands.

Arbeids­voorwaarden

    Salaris­niveau schaal 9
    Salaris­omschrijving

    Het salaris is gebaseerd op een volledige werkweek. Daarnaast is aan het werken bij de AIVD een toeslag verbonden. Deze toeslag bedraagt bij indiensttreding € 140,- en loopt op tot maximaal € 436,- bruto per maand bij een volledige werkweek.
    Maand­salaris Min €2.805  Max. €3.963 (bruto)
    Dienst­verband Arbeidsovereenkomst voor bepaalde tijd met uitzicht op onbepaalde tijd
    Contract­duur 2 jaar
    Minimaal aantal uren per week 32
    Maximaal aantal uren per week 36

Overige arbeids­voorwaarden

Naast het salaris ontvang je een individueel keuzebudget (IKB). Het IKB bestaat uit geld (16,37% van je brutojaarsalaris) en tijd. Met het IKB maak jij de keuzes die bij jou passen en kun je een deel van je arbeidsvoorwaarden zelf samenstellen. Je kunt er bijvoorbeeld voor kiezen om een deel van je maandinkomen te laten uitbetalen wanneer jij dat wenst. Ook kun je dit budget omzetten in verlof en andersom of besteden aan fiscaalvriendelijke doelen. De Rijksoverheid hecht sterk aan persoonlijke groei en loopbaanontwikkeling en biedt daarvoor tal van mogelijkheden. Tot de secundaire arbeidsvoorwaarden behoren onder meer verschillende studiefaciliteiten, bedrijfsfitness, volledige vergoeding van je ov-reiskosten woon-werkverkeer en gedeeltelijk betaald ouderschapsverlof.

Bijzonderheden

    Solliciteren? Stuur ons een cv en sollicitatiebrief waaruit duidelijk en onderbouwd je motivatie blijkt om te willen werken bij de Algemene Inlichtingen- en Veiligheidsdienst (AIVD).
    Na de sluitingsdatum is het niet meer mogelijk om te solliciteren.
    Je sollicitatie wordt alleen in behandeling genomen wanneer je op de juiste manier, via de daarvoor bestemde sollicitatieknop reageert. Je uitgebreide motivatie is ingevuld en je cv is bijgesloten (in .doc-, .txt-, .rtf- of .docx-bestand).
    We vragen je om niet met anderen te spreken over je sollicitatie bij de AIVD. Het kan je sollicitatie en eventuele loopbaan bij de AIVD schaden en je veiligheid in gevaar brengen.
    Om veilig te solliciteren, raden we je sterk aan je online sollicitatie vanuit Nederland te versturen. Verblijf je in het buitenland, wacht dan tot je weer in Nederland bent.
    Een veiligheidsonderzoek op niveau A, psychologische onderzoeken, het opvragen van referenties en online screening zijn onderdeel van de sollicitatieprocedure.
    Om in aanmerking te komen voor een functie bij de AIVD moet je de Nederlandse nationaliteit hebben en (in principe) de afgelopen tien jaar in Nederland hebben gewoond. Ook aan je eventuele partner en andere mensen in je omgeving worden bepaalde eisen gesteld.
    Houd er rekening mee dat de selectieprocedure, inclusief het veiligheidsonderzoek, ongeveer zes maanden in beslag kan nemen.
    De AIVD gebruikt een digitale manier om te solliciteren. Houd er rekening mee dat het invullen van het sollicitatieformulier mogelijk technische problemen met zich meebrengt. Wacht dus niet tot het laatste moment met solliciteren.
    Een psychologisch en een veiligheidsonderzoek maken deel uit van de selectieprocedure dan wel aanstellingsvoorwaarden.

Meer over jouw toekomstige afdeling

De directie Inlichtingen verricht onderzoek, exploiteert informatie en mobiliseert derden om de democratische rechtsorde en de staatsveiligheid te beschermen, de veiligheid te bevorderen en een bijdrage te leveren aan de vorming van het buitenlands beleid en de Nederlandse overheid.

